GİZLİLİK SÖZLEŞMESİ

1.TARAFLAR

İşbu “Gizlilik Sözleşmesi” (bundan sonra “Sözleşme” olarak anılacaktır), merkezi 30 N Gould St Ste 28906 Sheridan, WY 82801 / ABD adresinde bulunan SONMEZ LLC (bundan sonra “Şirket” olarak anılacaktır) ile ÜRETİO İçerik Üreticisi Başvuru Formunu dolduran kişi (bundan sonra “İçerik Üreticisi” olarak anılacaktır) arasında, Şirket tarafından belirlenen marka, ürün ve faaliyetlerin tanıtımını sağlamak amacıyla içerik üreticisinin sesli ve görsel verilerini web sitesi, sosyal medya, blog yazıları gibi çeşitli mecralarda kullanarak içerik üretmesi konusunda yapılmış bir anlaşmadır.

2.AMAÇ

Taraflar, gizli ve özel şirket bilgilerinin yanı sıra ticari sırların paylaşılmasını da içeren bir iş ilişkisi (İş Amacı) yürütmektedir. Bu sözleşme, taraflardan birinin diğer tarafa ifşa ettiği ya da doğası gereği gizli kalması gereken bilgiler ile iş amacı doğrultusunda tarafların birbirleriyle ya da üçüncü kişilerle paylaştığı bilgilerin korunmasını sağlar. Bu bilgiler, tarafların açık ve yazılı onayı olmaksızın, herhangi bir üçüncü şahıs ya da tüzel kişiye ifşa edilmeyecek, basılı veya yazılı materyallerde ya da iletişim araçları ve sosyal medyada paylaşılmayacaktır. Gizliliğin sınırları ve koşulları bu sözleşme ile belirlenmiştir.

3.GİZLİ BİLGİNİN TANIMI

a) Bu Sözleşme kapsamında, “Gizli Bilgi” terimi, ancak bunlarla sınırlı olmamak kaydıyla; iş amacıyla ilgili formüller, modeller, yazılımlar, programlar, cihazlar, yöntemler, teknikler ve süreçler, gelecekte gerçekleştirilecek projeler, reklam ve tanıtım stratejileri, mali veriler, iş planları, iş stratejileri, pazarlama planları, müşteri ve fiyat listeleri, maliyet bilgileri, çalışanlara ait bilgiler, teknik know-how, buluşların tarifleri, yeni ürünlerin geliştirilmesiyle ilgili bilgiler, bilimsel ve teknik dokümanlar, patent başvuruları, henüz resmî mercilerde sonuçlanmamış ya da yayınlanmadan geri çekilmiş müracaatlar gibi fikri ve sınai hakların konusu olan tüm bilgiler anlamına gelir.

Bu bilgiler; yazılı, sözlü, elektronik veya diğer herhangi bir şekilde ifşa edilmiş olabilir ve maddi ya da maddi olmayan nitelikte olabilir. Taraflardan biri tarafından ifşa edilen veya iş amacı kapsamında üçüncü kişilere verilen tüm bu bilgiler, eğer genel olarak bilinmiyor ve yasal yollarla kolayca erişilemiyorsa, ekonomik değeri olan gizli bilgi olarak kabul edilecektir.

b) Taraflardan biri veya onun bağlı şirketleri tarafından diğer tarafa ifşa edilen ya da iş amacı doğrultusunda üçüncü kişilere aktarılan tüm materyal ve bilgiler, Gizli Bilgi olarak kabul edilecek ve alıcı taraf bu materyal ve bilgileri Gizli Bilgi kapsamında değerlendirecektir.

4. Gizli Bilgi Olarak Değerlendirilmeyecek Bilgiler

Aşağıdaki bilgiler, Gizli Bilgi olarak kabul edilmeyecektir:

a) Zaten kamuya açık olan veya bu Sözleşmenin ihlali dışında başka yollarla kamuya mal olmuş bilgiler,

b) İfşa eden tarafın bilgiyi paylaşmadan önce, alıcı tarafın zaten bildiği bilgiler,

c) Alıcı tarafın, ifşa eden tarafın gizlilik yükümlülüğünü ihlal etmeksizin başka bir kaynaktan elde ettiği bilgiler,

d) Alıcı tarafın, ifşa eden tarafın Gizli Bilgilerini kullanmaksızın bağımsız olarak geliştirdiği bilgiler,

e) İfşa eden tarafın yazılı izniyle kamuya açıklanmasına izin verilen bilgiler.

5. TARAFLARIN YÜKÜMLÜLÜKLERİ

a) Şirket, işin gerçekleştirilmesi için gerekli olan tüm bilgi, belge ve materyalleri İçerik Üreticisine sağlamakla yükümlüdür. Ancak, işin ifası için gereken materyal, bilgi veya belgelerin teslim edilmemesi, geç veya eksik teslim edilmesi ya da yanlış bilgi sağlanması nedeniyle oluşabilecek doğrudan ya da dolaylı zararlardan Şirket sorumlu tutulamaz.

b) İçerik Üreticisi, Şirket tarafından kendisine verilen iş (kargolanan fiziksel ürün veya dijital ürün) teslim alındıktan sonraki en geç 3 iş günü içerisinde tamamlayarak Şirkete teslim edeceğini kabul ve taahhüt etmektedir. İçerik Üreticisi, belirtilen süre içerisinde işi tamamlamadığı takdirde, gecikmeye sebep olduğu her gün için 150 TL gecikme cezası ödemekle yükümlüdür.

c) İçerik Üreticisi tarafından oluşturulan tüm görsel veya işitsel içerikler, öncelikle Şirket ile paylaşılacak ve Şirketin onayından sonra yayımlanacaktır. Şirket tarafından onaylanmayan içerikler, İçerik Üreticisi tarafından 5 iş günü içerisinde yeniden oluşturulup tekrar Şirketin onayına sunulacaktır. Şirket tarafından onaylanmayan içerikler, İçerik Üreticisi veya üçüncü şahıslar/kuruluşlar tarafından hiçbir şekilde paylaşılmayacaktır.

d) İçerik Üreticisi, Şirket tarafından verilen ürünün tanıtımı amacıyla kendisine ait görüntü ve/veya ses kaydını içeren her türlü görsel veya işitsel içeriği yalnızca kendi sosyal medya hesaplarında paylaşacağını; bu içerikleri üçüncü şahıslar veya kuruluşlarla hiçbir şekilde paylaşmayacağını kabul ve taahhüt eder.

e) İçerik Üreticisi, Şirket tarafından verilen ürünlerin tanıtım içeriklerinin oluşturulması amacıyla, bu Sözleşme kapsamında Şirket ve Şirket ile iş birliği yapan üçüncü kişiler tarafından kullanılmak üzere, kendisine ait ses ve/veya görüntü kayıtlarının çekilmesine, kaydedilmesine, düzenlenmesine ve bu içeriklerin Şirkete iletilmesi amacıyla kullanılmasına izin verdiğini kabul eder.

f) İçerik Üreticisi, bu Sözleşme kapsamında yer alan içerikler ile ilgili bilgi, belge, firma adı, unvan ve şirketlerle ilgili diğer tüm bilgilerin gizli olduğunu kabul eder. Bu nedenle, yalnızca kendisi ve çalışanları işin gerektirdiği ölçüde bu bilgilere erişim sağlayacaktır. İçerik Üreticisi, bu bilgileri ve belgeleri Şirketin yazılı izni olmaksızın üçüncü şahıslara veya tüzel kişilere açıklamayacağını, herhangi bir yolla dağıtmayacağını, basın, medya veya diğer iletişim kanallarıyla paylaşmayacağını ve reklam amaçlı kullanmayacağını taahhüt eder.

g) İçerik Üreticisi, çalışanlarının veya adına çalışan kişilerin bu Sözleşme kapsamındaki gizlilik hükümlerine aykırı davranışlarından müştereken ve müteselsilen sorumlu olacaktır. Çalışanlarının veya adına çalışanların gizliliği ihlal etmeleri durumunda, İçerik Üreticisi, Şirkete karşı birinci derecede sorumlu olacaktır.

h) İçerik Üreticisi, gizli bilgileri yalnızca adli veya resmi bir karar gerektirdiği durumlarda ifşa edebilir. Bu durumda, kararın aksini ispatlamaya veya kapsamını sınırlamaya olanak sağlayabilmek için ifşadan önce Şirketi makul bir şekilde bilgilendirmelidir. İfşa, yalnızca gerekli olan minimum düzeyde yapılacak ve ilgili makamın belirlediği gizlilik düzenlemelerine uyulacaktır.

i) Şirket tarafından İçerik Üreticisine teslim edilen iş ile ilgili bilgi, belge ve materyallerin İçerik Üreticisi tarafından, Şirketin rızası olmaksızın ve bu Sözleşmeye aykırı olarak ifşa edilmesi durumunda, İçerik Üreticisi bundan sorumlu olacaktır.

6. Gizli Bilginin Mülkiyeti

a) İçerik Üreticisi, bu sözleşme kapsamında üretilen içeriklerin tüm telif hakları, paylaşım hakları, patentler ve ticari sırların mülkiyeti de dahil olmak üzere, gizli bilgilerle ilgili tüm mülkiyet, tasarruf, menfaat ve hakların Şirkete ait olduğunu kabul eder. Taraflar arasında başka bir sözleşmede aksi belirtilmedikçe, bu Sözleşme, Gizli Bilgilere ilişkin herhangi bir lisans veya başka bir hak verildiği şeklinde yorumlanamaz.

b) İçerik Üreticisi, Şirket adına ürettiği tüm içeriklerle ilgili mali hakların tamamının Şirkete ait olduğunu kabul eder. 5846 sayılı Fikir ve Sanat Eserleri Kanunu'nun 14. ve 16. maddelerinde belirtilen manevi haklar ile 21. maddede belirtilen işleme hakkı, 22. maddede belirtilen eserlerin çoğaltma hakkı, 23. maddede belirtilen yayma hakkı (eserlerin kiralanması, ödünç verilmesi, satışa sunulması veya dağıtılması), 24. maddede belirtilen temsil hakkı ve 25. maddede yer alan radyo-televizyon, uydu ve kablo yoluyla her türlü teknik yöntemle umuma iletim hakları, yer, süre ve sayı sınırlaması olmaksızın münhasıran Şirkete devredilmiştir.

c) Şirket, İçerik Üreticisi tarafından üretilen içeriklerin kişi veya kurumların özel hayatına ya da şahsiyetine zarar vermesi durumunda ortaya çıkabilecek herhangi bir zarardan veya fikrî ve sınai hak ihlallerinden sorumlu tutulamaz. Bu tür durumlar sonucunda, Şirketin karşılaşabileceği her türlü zarar ve ziyanı İçerik Üreticisi tazmin etmekle yükümlüdür.

d) Bu Sözleşme, taraflardan hiçbirini, diğer tarafla başka bir sözleşme yapma ya da müzakere etme zorunluluğuna tabi kılmaz ve taraflar arasında bir iş ilişkisi kurulacağına dair herhangi bir garanti veya taahhüt içermez.

7.Haklar ve Hukuk Yolları

a) İçerik Üreticisi, İşverenin talebi üzerine, Gizli Bilginin tüm asıl nüshalarını, kopyalarını ve çoğaltılmış hallerini (İçerik Üreticisi, danışmanları ya da başka bir kişi tarafından hazırlanmış olsun veya olmasın) derhal İşverene iade edecektir. İçerik Üreticisi, bu materyallerin herhangi bir kopyasını, özetini veya çoğaltılmış hallerini tamamen ya da kısmen elinde bulundurmayacaktır. Bu kural, tanıtım amacıyla teslim edilen ürünler için de geçerlidir.

b) Sözleşme kapsamındaki tüm Gizli Bilgilerin, İşverenin ve iş amacı doğrultusunda yer alan üçüncü kişilerin ticari sırlarını içerdiği kabul edilir.

c) İçerik Üreticisi, bu bilgi ve belgelerin üçüncü şahıslara aktarılmaması için gerekli tüm tedbirleri almayı taahhüt eder. Ancak, bu tedbirleri almasına rağmen bilgi ve belgelerin yayılmasını engelleyemediğini veya kusuru bulunmadığını iddia ederek sorumluluktan kurtulamaz.

d) İçerik Üreticisi, Gizli Bilginin yetkisiz kullanımı veya ifşası sonucunda Şirketin ve üçüncü kişilerin telafisi mümkün olmayan maddi ve/veya manevi zararlara uğraması halinde, bu zararları tazmin etmeyi kabul eder.

e) İşveren, İçerik Üreticisi veya onların temsilcileri ya da danışmanları tarafından Gizli Bilgilerin kullanılmasıyla ilgili doğabilecek hiçbir yükümlülüğü üstlenmez.

8.CEZAİ ŞART

a) İşbu Sözleşmenin ihlali durumunda, ihlal eden taraf(İçerik Üreticisi), karşı tarafa uğratmış olduğu zararı tazmin etmek amacıyla cezai şart ödemekle yükümlü olacaktır.

9. Sözleşmede Değişiklik

a) Bu Sözleşme, taraflar arasında yapılan tüm anlaşmaları içerir ve yalnızca bu sözleşmede belirtilen hususlarla ilgili geçerlidir. Sözleşmeye yapılacak her türlü değişiklik veya ekleme, yazılı olarak yapılmadığı sürece geçerli sayılmayacaktır.

b) Sözleşmenin herhangi bir hükmünün geçersiz, hukuka aykırı veya uygulanamaz hale gelmesi durumunda, bu durum diğer hükümlerin geçerliliğini etkilemeyecektir. Böyle bir durumda, taraflar iyi niyet ve dürüstlük ilkelerine uygun olarak aynı sonuca yönelik yeni bir hüküm belirleyeceklerdir.

c) Taraflardan birinin, bu Sözleşmeden doğan hak, yetki veya ayrıcalıklarını kullanmaması, bu haklardan feragat ettiği anlamına gelmeyecek ve herhangi bir hakkın daha sonra kullanılmasına veya başka bir hak, yetki veya ayrıcalığın kullanılmasına engel olmayacaktır.

10. Süre

Bu Sözleşme, imza tarihinden itibaren yürürlüğe girecek ve taraflarca sözleşmede belirtilen şartlar doğrultusunda sona erdirilmedikçe yürürlükte kalmaya devam edecektir. Taraflar arasındaki ticari ilişki sona erse bile, sözleşmede yer alan gizlilik ve rekabet yasağına ilişkin hükümler 2 yıl süreyle geçerliliğini koruyacaktır.

11. Tebligat

Bu Sözleşmede belirtilen adresler, tarafların yasal tebligat adresleri olarak kabul edilecektir. Taraflardan birinin tebligat adresinde değişiklik olması halinde, yeni adres 1 hafta içerisinde yazılı olarak diğer tarafa bildirilmelidir. Adres değişikliğinin süresinde bildirilmemesinden doğacak sorumluluklar, adresi değiştiren tarafa aittir.

12. Anlaşmazlıkların Çözümü ve Yetkili Mahkeme

Bu Sözleşme, kanunlar ihtilafı ilkelerine bakılmaksızın Türkiye Cumhuriyeti kanunlarına göre uygulanacaktır. Taraflar, bu Sözleşmenin uygulanması veya yorumlanmasından doğabilecek her türlü uyuşmazlıkta Türkiye Cumhuriyeti İstanbul Mahkemeleri ve İcra Dairelerinin münhasıran yetkili olduğunu kabul ederler.

13. Yürürlük

Bu Sözleşme, sanal ortamda oluşturulduğundan, İçerik Üreticisi'nin "Gizlilik ve Rekabet Yasağı Sözleşmesi'ni okudum, anladım ve kabul ediyorum." beyanının bulunduğu kutucuğu işaretleyip onaylaması ve bu onayın Şirket tarafından kabul edilmesi ile yürürlüğe girer. Tarafların karşılıklı hak ve yükümlülükleri, İçerik Üreticisi’nin başvuru formunu doldurması ile başlamış sayılacaktır. Sözleşme'nin yürürlük tarihi, Sözleşme’nin oluşturulduğu tarih ve zamandır.

Bu Sözleşme toplam on üç (13) maddeden oluşmaktadır. İçerik Üreticisi, Sözleşme’nin tüm hükümlerini okuduğunu, her bir maddenin kapsamı ve sonuçları hakkında bilgi sahibi olduğunu ve tüm hükümleri kayıtsız şartsız kabul ederek yerine getireceğini beyan ve taahhüt eder.